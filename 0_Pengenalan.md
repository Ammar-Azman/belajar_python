# Pengenalan 

Bahasa menghubungkan kita. Dalam ketamadunan, umat manusia mempunyai beratus-ratus jenis bahasa percakapan di dunia. Malahan haiwan juga mempunyai bahasa tersendiri. Bahasa membuatkan kita kenal dan faham. Bukan sahaja makhluk bernyawa, yang tidak bernyawa juga mempunyai bahasanya tersendiri.

Dalam dunia teknologi digital masa kini, mesin juga berbahasa. Bahasa untuk mesin dipanggil sebagai bahasa pengaturcaraan. Bahasa pengaturcaraan komputer adalah salah satu bahasa telah masyhur dan diketahui di seluruh dunia. Sedar atau tidak, pengaturcaraan telah banyak membantu kita menjalani hidup sebagai seorang manusia. Misalnya, telefon pintar yang telah menyediakan pelbagai fungsi yang mana menggunakan bahasa pengaturcaraan bagi membina sistem dan perisian di dalamnya. Bukan itu sahaja, malah mesin lain seperti komputer, lif, mesin basuh, penyaman udara semuanya menggunakan bahasa pengaturcaraan tersendiri sebagai medium perantara untuk menjalankan kerja.

Oleh kerana itu, buku ini hadir bagi memberi panduan buat mereka yang berkeinginan atau berminat untuk berkecimpung dalam pengaturcaraan yang tertumpu kepada Python. Naskah ini sesuai untuk semua lapisan masyarakat khususnya di negara tercinta ini. Mengetahui pengaturcaraaan bukan sahaja dapat meningkatkan skil dalam menempuh dunia karier, malah mempelajarinya dapat mengembangkan lagi cara berfikir seseorang daripada aspek logika, melatih pemikiran kritis dan kreatif, dalam masa yang sama membina sebuah perisai daya tahan mental untuk kekal kental walaupun berhadapan dengan masalah dalam kehidupan. Sikap dan pemikiran begini tidak diperoleh sejak anda bayi namun harus dilatih, dilatih dan dilatih dalam jangka masa tertentu.

![]() ![[Pasted image 20240218110258.png]]
_Rajah_ _1_: Logo Python

Penulis berharap naskah kecil ini dapat sedikit sebanyak memberi galakan dan panduan kepada anda yang mempunyai bibit minat dalam bidang pengaturcaraan dan semakin ramai pelajar akan mula berminat tidak kisahlah berniat untuk menceburi dalam bidang Sains Komputer ataupun untuk menggunakan ilmu pengaturcaraan ini dalam bidang masing-masing.

Salam perkenalan helo dunia!