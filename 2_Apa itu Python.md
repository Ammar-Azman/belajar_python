Cuba bayangkan anda ingin menuju ke pangsapuri rakan anda di tingkat 13. Anda menuju ke bahagian lif yang berada di bahagian tengah bangunan. Apabila anda ingin menaiki sebuah lif, anda akan menekan punat lif dan menunggu beberapa ketika sebelum pintu lif itu terbuka. Setelah beberapa ketika, pintu lif pun terbuka sendiri dan anda melangkah ke dalam. Anda mahu menuju ke sebuah rumah di dalam bangunan itu, lalu anda menekan punat 13 pada dinding lif dan kemudian lif akan bergerak ke atas sambil anda menunggu lif tiba. Setelah beberapa ketika, pintu lif pun terbuka dan anda melangkah keluar.

Pernahkah anda terfikir, bagaimanakah pintu lif boleh terbuka setelah anda menekan punat? Bagaimana lif itu faham kehendak anda yang ingin menuju ke tingkat 13 setelah anda menekan punat tersebut, walaupun ia sebuah mesin? Bagaimana pula jika ada beberapa orang yang berada di berlainan tingkat menekan punat pada aras masing-masing? Bagaimana lif ini menyusun arahan-arahan tersebut?

Di sinilah pengaturcaraan bermula.

Kod pengaturcaraan bertindak memberi arahan kepada lif apabila menerima _input_ tertentu daripada pengguna (_user_). Tindakan di dalam kes ini adalah perbuatan anda menekan punat lif. Kod pengaturcaraan telah diprogramkan supaya, apabila punat ditekan, pergerakan kedua-dua pintu lif akan bermula dan membenarkan kita melangkah ke dalam. Sama juga apabila anda ingin menuju ke tingkat 13. Pengaturcaraan memberitahu apabila punat tersebut (ditujukan kepada punat nombor 13) ditekan, lif akan memulakan pergerakan ke atas dengan kelajuan tertentu dan akan berhenti pada takat ketinggian tertentu dimana tingkat 13 berada.

Kini terdapat berbagai-bagai jenis bahasa pengaturcaraan dalam dunia. Antaranya ialah, C++, C+, R, Python,  dan juga bahasa yang seakan pengaturcaraan tetapi bukan seperti HTML, PHP, Java dan sebagainya yang digunakan dalam pembinaan laman sesawang. Dalam naskah ini, kita cuma memfokuskan bahasa pengaturcaraan Python sahaja.

Python adalah antara bahasa pengaturcaraan yang menggunakan pendekatan _Functional Programming_ dan _Object Oriented Progra__ming_ _m_ untuk membantu pengguna (pengaturcara) bagi menulis sebuah kod yang jelas dan logik. Kita akan pergi dengan lebih terperinci pada topik akan datang.

Python adalah sejenis bahasa pengaturcaraan yang telah banyak digunapakai dalam pembinaan blok laman sesawang dan aplikasi pada masa kini. Antaranya ialah, Google, Instagram, Spotify, Netflix, Pinterest, Reddit, dan juga Youtube.